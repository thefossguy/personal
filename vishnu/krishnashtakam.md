वसुदेव सुतं देवं कंसचाणूर मर्दनम् ।

देवकी परमानन्दं कृष्णं वंदे जगद्गुरुम् || १ ||

आतसीपुष्पसंकाशम् हारनूपुरशोभितम्

रत्नकण्कणकेयूरं कृष्णं वंदे जगद्गुरुम् || २ ||

कुटिलालकसंयुक्तं पूर्णचंद्रनिभाननम्

विलसत्कुण्डलधरं कृष्णं वंदे जगद्गुरुम् || ३ ||

मंदारगन्धसंयुक्तं चारुहासं चतुर्भुजम्

बर्हिपिञ्छावचूडाङ्गं कृष्णं वंदे जगद्गुरुम् || ४ ||

उत्फुल्लपद्मपत्राक्षं नीलजीमूतसन्निभम्

यादवानां शिरोरत्नं कृष्णं वंदे जगद्गुरुम् || ५ ||

रुक्मिणीकेळिसंयुक्तं पीतांबरसुशोभितम्

अवाप्ततुलसीगन्धं कृष्णं वंदे जगद्गुरुम् || ६ ||

गोपिकानां कुचद्वन्द्व कुंकुमाङ्कितवक्षसम्

श्री निकेतं महेष्वासं कृष्णं वंदे जगद्गुरुम् || ७ ||

श्रीवत्साङ्कं महोरस्कं वनमालाविराजितम्

शङ्खचक्रधरं देवं कृष्णं वंदे जगद्गुरुम् || ८ ||
